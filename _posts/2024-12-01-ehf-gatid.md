---
title: Ehf-gatið og leiðir til að loka því
description: Umræðan um ehf-gatið fyrir kosningarnar 2024 vakti forvitni mína. Ég gróf mig ofan í málið og komst að því að núverandi kerfi er sérstaklega hagstætt fyrir þá sem hafa hærri fjármagnstekjur en 2,5 milljónir á ári.
author: mbh  
date: 2024-12-01 20:00:00 +0800  
categories: [Outreach]  
tags: [Outreach]  
pin: false  
math: true  
image:  
  path: /assets/img/ehf-gatid.png
  alt: Blái ferillinn sýnir virka skattprósentu af launatekjum sem fall af launum fyrir skatt. Rauði ferillinn sýnir tilheyrandi virka skattprósentu fyrir arðgreiðslur einkahlutafélaga. Þegar rauði ferillinn liggur undir hinum bláa er hagstæðara að greiða sér arð í stað launa, og þannig myndast glufa í skattkerfinu.
---

„Ehf-gatið“ vísar til þess hvernig einstaklingar geta lækkað eigin skattgreiðslur með því að reka tekjur sínar í gegnum einkahlutafélag (ehf.) og greiða sér fjármagnstekjur, til dæmis arð, í stað launa sem bera hærri skattprósentu. Þessi glufa kemur þó aðeins í ljós þegar arðgreiðslur fara yfir ákveðin mörk, nánar tiltekið 2,5 milljónir króna á ári, þar sem skattbyrði af arðgreiðslum verður lægri en af launatekjum.

Nýlega birti Áslaug Arna Sigurbjörnsdóttir, háskóla, iðnaðar og nýsköpunarráðherra, færslu sem bar heitið *Stækkum „ehf-gatið“*. Þar fjallar hún um mikilvægi þess að styðja við sjálfstætt starfandi einstaklinga, svo sem iðnaðarmenn, smiði, rafvirkja og hárgreiðslufólk. Hún bendir á að þessi hópur búi nú þegar við hærri skattbyrði en þeir sem starfa sem launþegar. Í færslunni leggur Áslaug fram dæmi: Einstaklingur með 1,3 milljónir króna í mánaðarlaun greiðir um 38 prósent virkan skatt ef hann rekur tekjur sínar í gegnum ehf, í stað 31 prósents ef hann væri hefðbundinn launþegi. Hún ályktar að í stað þess að þrengja að sjálfstæðum rekstraraðilum með hærri sköttum sé nauðsynlegt að „stækka“ ehf-gatið til að bæta rekstrarumhverfi smærri fyrirtækja og sjálfstætt starfandi einstaklinga.

Það er mikilvægt að undirstrika að Áslaug Arna einblínir alfarið á vinstri helming grafsins, þar sem arðgreiðslur eru undir 2,5 milljónum króna. Hins vegar kemur hið raunverulega ehf-gat aðeins fram á hægri helmingi grafsins, þar sem hátekjuhópar njóta skattalegra hagræða af stórum arðgreiðslum. Það svæði lætur hún óumrætt, annaðhvort vegna þess að hún skilur ekki kjarna málsins eða meðvitað til að afvegaleiða umræðuna um ehf-gatið.

Tillögur hafa verið lagðar fram sem bæði gætu komið til móts við hagsmuni lítilla einkahlutafélaga og lokað raunverulegu ehf-gati. Samfylkingin vill hækka fjármagnstekjuskatt úr 22 prósentum í 25 og rýmka frítekjumörk vaxtatekna til að verja litla rekstraraðila fyrir aukinni skattbyrði. Þó þetta sé skref í rétta átt, þá gengur það ekki nógu langt. Til að loka ehf-gatinu að fullu með þessum hætti þyrfti að hækka fjármagnstekjuskatt upp í 32 prósent. Betri lausn væri þrepaskiptur fjármagnstekjuskattur með frítekjumörkum, eins og Píratar, Vinstri græn og Sósíalistar leggja til. Sú leið myndi ekki aðeins loka ehf-gatinu heldur einnig tryggja réttlátari dreifingu skattbyrðinnar eftir tekjustigi.

Ef hægri flokkarnir meina eitthvað með tali sínu um að styðja iðnaðarmenn, hárgreiðslufólk og smárekstraraðila, ættu þeir að styðja tillögur sem loka raunverulegu ehf-gati. Slíkar aðgerðir myndu bæði bæta stöðu sjálfstæðra atvinnurekenda og gera skattkerfið sanngjarnara. Hins vegar, ef þeir einblína á að verja núverandi kerfi þar sem fjárhagslegt hagræði rís einkum þeim til góða sem greiða háar fjárhæðir í arð, þá er erfitt að líta framhjá þeirri mynd sem það dregur upp. Hún gefur til kynna að áherslan sé frekar á að styðja þá sem standa sterkt fjárhagslega en á þá sem starfa af dugnaði í iðnaði og smærri rekstri. Þetta vekur spurningar um hvort raunverulegur vilji sé að styðja alþýðufólk og smárekstur eða hvort þetta sé frekar varnartilraun fyrir þá sem þegar njóta umtalsverðs skattalegs ávinnings.

Sjá skoðunarpistil á Vísi: [Ehf-gatið og leiðir til að loka því](https://www.visir.is/g/20242654806d/ehf-gatid-og-leidir-til-ad-loka-thvi) sem birtist 25. nóvember 2024 í aðdraganda kosninga.
